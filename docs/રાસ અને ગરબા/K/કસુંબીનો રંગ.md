# કસુંબીનો રંગ

જનનીના હૈયામાં પોઢંતા પોઢંતા, પીધો કસુંબીનો રંગ  
ધોળાં ધાવણ કેરી ધારાએ ધારાએ, પામ્યો કસુંબીનો રંગ  

બહેનીના કંઠે નીતરતાં હાલરડાંમાં, ઘોળ્યો કસુંબીનો રંગ  
ભીષણ રાત્રિ કેરા પહાડોની ત્રાડોએ, ચોળ્યો કસુંબીનો રંગ  

દુનિયાના વીરોનાં લીલા બલિદાનોમાં, ભભક્યો કસુંબીનો રંગ  
સાગરને પારે સ્વાધીનતાની કબરોમાં, મહેક્યો કસુંબીનો રંગ  

ભક્તોના તંબૂરથી ટપકેલો મસ્તીભર, ચાખ્યો કસુંબીનો રંગ  
વહાલી દિલદારાના પગની મેંદી પરથી, ચૂમ્યો કસુંબીનો રંગ  

નવલી દુનિયા કેરાં સ્વપ્નોમાં કવિઓએ, ગાયો કસુંબીનો રંગ  
મુક્તિને ક્યારે નિજ રક્તો રેડણહારે, પાયો કસુંબીનો રંગ  

પીડિતની આંસુડા ધારે હાહાકારે, રેલ્યો કસુંબીનો રંગ  
શહીદોના ધગધગતા નિઃશ્વાસે નિઃશ્વાસે, સળગ્યો કસુંબીનો રંગ  

ધરતીનાં ભૂખ્યાં કંગાલોને ગાલે, છલકાયો કસુંબીનો રંગ  
બિસ્મિલ બેટાઓની માતાને ભાલે, મલકાયો કસુંબીનો રંગ  

ઘોળી ઘોળી પ્યાલા ભરિયા રંગીલાં હો, પીજો કસુંબીનો રંગ  
દોરંગા દેખીને ડરિયાં ટેકીલાં હો, લેજો કસુંબીનો રંગ  

રાજ મને લાગ્યો કસુંબીનો રંગ  
લાગ્યો કસુંબીનો રંગ  
