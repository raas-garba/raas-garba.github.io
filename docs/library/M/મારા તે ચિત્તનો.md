# મારા તે ચિત્તનો

મારા તે ચિત્તનો ચોર રે મારો સાંવરિયો</br>
હે... કે જેવો રાધાને નંદનો કિશોર</br>
એવો મારો સાંવરિયો

જમુના તીર જઈ ભરવા હું નીર ગઈ</br>
પ્રીતિની વાદળી વરસી</br>
હૈયાની હેલ મારી છલકાવે છેલ</br>
તો યે હું રહી ગઈ તરસી</br>
તનડું ભીંજાય તો યે રોમ રોમ લા'ય</br>
મારા નટખટના નેણ છે નઠોર</br>
એવો મારો સાંવરિયો

મારા તે ચિત્તનો ચોર રે મારો સાંવરિયો</br>
હે... કે જેવો રાધાને નંદનો કિશોર</br>
એવો મારો સાંવરિયો

મીઠી રે મોરલી ને કાને તેડાવી મને</br>
એના તે સૂરમાં સાંધી</br>
મોંઘેરા મનના વનરા તે વનના</br>
ફૂલોના હારથી બાંધી</br>
લંબાવી હાથ એની પાઘડીની સાથ</br>
જોડે મારા પાલવની કોર</br>
એવો મારો સાંવરિયો

મારા તે ચિત્તનો ચોર રે મારો સાંવરિયો</br>
હે... કે જેવો રાધાને નંદનો કિશોર</br>
એવો મારો સાંવરિયો

જોયા ના તારલા ને જોઈ ના ચાંદની</br>
જોઈ ના કાંઈ રાતરાણી</br>
ચડતુ'તું ઘેન ને ઘટતી'તી રેન</br>
એવી વાલમની વાણી</br>
ભૂલી તે ભાન, રહ્યું કાંઈ યે ના સાન</br>
ક્યારે ઊગી ગઈ આભમાં ભોર</br>
એવો મારો સાંવરિયો

મારા તે ચિત્તનો ચોર રે મારો સાંવરિયો</br>
હે... કે જેવો રાધાને નંદનો કિશોર</br>
એવો મારો સાંવરિયો
