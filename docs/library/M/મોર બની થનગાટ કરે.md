# મોર બની થનગાટ કરે

મારું મન મોર બની થનગાટ કરે

મોર બની થનગાટ કરે, મન મોર બની થનગાટ કરે</br>
ઘનઘોર ઝરે ચહું ઓર મારું મન મોર બની થનગાટ કરે

બહુ રંગ ઉમંગનાં પીંછ પસારીને</br>
બાદલસું નિજ નેનન ધારીને, મેઘમલાર ઉચારીને</br>
આકુલ પ્રાણ કોને કલસાદ કરે</br>
મન મોર બની થનગાટ કરે

ઘર ઘરર ઘરર મેઘઘટા ગગને ગગને ગરજાટ ભરે</br>
ગુમરી ગુમરી ગરજાટ ભરે નવ ધાન ભરી સારી સીમ ઝૂલે</br>
નદીયું નવજોબન ભાન ભૂલે નવ દીન કપોતની પાંખ ખૂલે</br>
મધરા મધરા મલકાઈને મેંડક મેહસું નેહસું બાત કરે</br>
ગગને ગગને ઘૂમરાઈને પાગલ મેઘઘટા ગરજાટ ભરે</br>
મન મોર બની થનગાટ કરે

નવ મેઘ તણે નીલ આંજણીએ મારાં ઘેઘૂર નેન ઝગાટ કરે</br>
મારાં લોચનમાં મદઘેન ભરે વનછાંય તળે હરિયાળી પરે</br>
મારો આતમ લહેર બિછાત કરે સચરાચર શ્યામલ ભાત ધરે</br>
મારો પ્રાણ કરી પુલકાટ ગયો પથરાઈ સારી વનરાઈ પરે</br>
ઓ રે મેઘ આષાઢીલો આજ મારે દોય નેન નીલાંજન ઘેન ભરે</br>
મન મોર બની થનગાટ કરે

ઓલી કોણ કરી લટ મોકળીયું ખડી આભ મહોલ અટારી પરે</br>
ઊંચી મેઘ મહોલ અટારી પરે અને ચાકમચૂર બે ઉર પરે</br>
પચરંગીન બાદલ પાલવડે કરી આડશ કોણ ઊભેલ અરે</br>
ઓલી વીજ કેરે અંજવાસ નવેસર રાસ લેવા અંકલાશ ચડે</br>
ઓલી કોણ પયોધર સંઘરતી વિખરેલ લટે ખડી મે'લ પરે</br>
મન મોર બની થનગાટ કરે

નદી તીર કેરાં કૂણાં ઘાસ પરે પનિહારી એ કોણ વિચાર કરે</br>
પટકૂળ નવે પાણી ઘાટ પરે એની સૂનમાં મીટ સમાઈ રહી</br>
એની ગાગર નીર તણાઈ રહી એને ઘર જવા દરકાર નહિ</br>
મુખ માલતી ફૂલની કૂંપળ ચાવતી કોણ બીજા કેરું ધ્યાન ધરે</br>
પનિહારી નવે શણગાર નદી કેરે તીર ગંભીર વિચાર કરે</br>
મન મોર બની થનગાટ કરે

ઓલી કોણ હિંડોળ ચગાવત એકલ ફૂલ બકુલની ડાળ પરે</br>
ચકચૂર બની ફૂલ ડાળ પરે વિખરેલ અંબોડાના વાળ ઝૂલે</br>
દિયે દેહ નીંડોળ ને ડાળ હલે શિર ઉપર ફૂલ ઝકોળ ઝરે</br>
એની ઘાયલ દેહના છાયલ છેડલા આભ ઊડી ફરકાટ કરે</br>
ઓલી કોણ ફંગોળ લગાવત એકલ ફૂલ બકુલની ડાળ પરે</br>
મન મોર બની થનગાટ કરે

મોર બની થનગાટ કરે આજે મોર બની થનગાટ કરે</br>
મન મોર બની થનગાટ કરે

તમરાંને સ્વરે કાળી રાત ધ્રૂજે નવ બાદલને ઉર આગ બૂઝે</br>
નદી પૂર જાણે વનરાજ ગુંજે હડૂડાટ કરી સારી સીમ ભરી</br>
સરિતા અડી ગામની દેવડીએ ઘનઘોર ઝરે ચહું ઓર

મારું મન મોર બની થનગાટ કરે</br>
મન મોર બની થનગાટ કરે
