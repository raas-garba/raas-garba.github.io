# તારી આંખનો અફીણી

તારી આંખનો અફીણી, તારા બોલનો બંધાણી  
તારા રૂપની પૂનમનો પાગલ એકલો  

હે આજ પીઉં દરશનનું અમૃત, કાલ કસુંબલ કાવો  
તાલ પુરાવે દિલની ધડકન, પ્રીત બજાવે પાવો  
તારી મસ્તીનો મતવાલો આશક એકલો  

હે તારા રૂપની પૂનમનો પાગલ એકલો  
તારી આંખનો અફીણી, તારા બોલનો બંધાણી  
તારા રૂપની પૂનમનો પાગલ એકલો  

પાંખોની પરખે પરબડી, આંખો જુએ પીયાવો  
અદલ બદલ તનમનની મોસમ, ચાતકનો ચકરાવો  
તારા રંગ નગરનો રસિયો નાગર એકલો  

હે તારા રૂપની પૂનમનો પાગલ એકલો  
તારી આંખનો અફીણી, તારા બોલનો બંધાણી  
તારા રૂપની પૂનમનો પાગલ એકલો  

ધીમી ધીમી પગલી તારી ધીમી કૈંક અદાઓ  
કમર કરે છે લચક અનોખી રૂપ તણાં લટકાઓ  
તારી અલબેલી એ ચાલનો ચાહક એકલો  

હે તારા રૂપની પૂનમનો પાગલ એકલો  
તારી આંખનો અફીણી, તારા બોલનો બંધાણી  
તારા રૂપની પૂનમનો પાગલ એકલો  

તું કામણગારી રાધા ને હું કાનો બંસીવાળો  
તું ચંપાવરણી કૃષ્ણકળી, હું કામણગારો કાનો  
તારા ગાલની લાલીનો ગ્રાહક એકલો  

હે તારા રૂપની પૂનમનો પાગલ એકલો  
તારી આંખનો અફીણી, તારા બોલનો બંધાણી  
તારા રૂપની પૂનમનો પાગલ એકલો  

રૂપ જાય આગળથી પાછળ, જાય જુવાની વીતી  
પ્રીતવાવડી સદા છલકતી, જાય જિંદગી પીતી  
તારા હસમુખડાં ઝીલું છું ઘાયલ એકલો  

હે તારા રૂપની પૂનમનો પાગલ એકલો  
તારી આંખનો અફીણી, તારા બોલનો બંધાણી  
તારા રૂપની પૂનમનો પાગલ એકલો  

ઠરી ગયાં કામણના દીપક, નવાં નૂરનો નાતો  
ઝલક ગઈ મન પામરતાની, નવી આરતી ગાતો  
તારી પાનીને પગરસ્તે ચાલું એકલો  

હે તારા રૂપની પૂનમનો પાગલ એકલો  
તારી આંખનો અફીણી, તારા બોલનો બંધાણી  
તારા રૂપની પૂનમનો પાગલ એકલો  
