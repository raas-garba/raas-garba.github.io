# સૈયર વનરા તે વનમાં વેણું વાગી

વાયો વાયો રે વાયો વાસંતી વાયરો</br>
લાયો લાયો રે લાયો</br>
વન વનની મ્હેંક મીઠી લાયો રે</br>
ઝૂલ્યો ઝૂલ્યો રે એ તો પાંપણને પારણે</br>
હૈયાની કુંજે જુંજે</br>
મનગમતો રંગ શો રેલાયો રે

સૈયર વનરા તે વનમાં વેણું વાગી</br>
હું તો ભર રે નીંદરડીમાં</br>
મધ રે રાતલડીમાં હો ઝબકીને જાગી રે</br>
વેણું વાગી...</br>
સૈયર વનરા તે વનમાં વેણું વાગી

સૈયર આંબે તે મંજરી મ્હોરી રહી</br>
અલી પલ્લવને પુંજપુંજ છૂપી કોયલડી</br>
હો ટહુકવાને લાગી રે</br>
વેણું વાગી...</br>
સૈયર વનરા તે વનમાં વેણું વાગી

રજની રાણી ઝરે મીઠી સુગંધ</br>
જાઈ જૂઈ કેતકીને હૈયે ના બંધ</br>
કોને તે કાજ વહે સૌરભના ભાર</br>
કહે એવું કોણ તે સુહાગી રે</br>
વેણું વાગી...</br>
સૈયર વનરા તે વનમાં વેણું વાગી

હૈયાની વાત સખી ના રે કહેવાય!</br>
અંતરની આંખ અલી શેં રે ખોલાય?</br>
મનનો મધુપ મારો ગુનગુનગુન ગુંજતો</br>
હો કિયા ફૂલનો રાગી રે</br>
વેણું વાગી...</br>
સૈયર વનરા તે વનમાં વેણું વાગી

સૂર સુધારસની સરવાણી</br>
મોહકવાણી ભુલવે શું ભાન</br>
મીઠા કૈં અજંપમાં મનનો મયૂર બોલે</br>
એનાં તે સૂર એનાં તે રાગની રે તાન

એવા રાગની સરવાણી અંગેઅંગમાં મલકાય!</br>
કોરી હૈયાની ગાગરડી છલોછલ્લ રે છલકાય!

કેવાં સૂર! કેવી તાન! નર્તે ભોમ, વ્યોમ વિતાન</br>
રેલે રંગ, રેલે રાગ, લહેરે દિવ્ય શો અનુરાગ

ઘેરા તે સૂર સખી ના રે ઝીલાય</br>
હૈયાના દ્વાર આજ ના રે ભીડાય</br>
કોકીલ ના, કીર ના, કે પાળ્યું પળાય મંન</br>
હો મારી ભ્રમણા ભાંગી રે</br>
વેણું વાગી...</br>
સૈયર વનરા તે વનમાં વેણું વાગી
