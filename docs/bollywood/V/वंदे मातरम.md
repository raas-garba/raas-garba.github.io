# वंदे मातरम

आओ बच्चों तुम्हें दिखाये झाँकी हिंदुस्तान की</br>
इस मिट्टी से तिलक करो, ये धरती है बलिदान की</br>
वंदे मातरम, वंदे मातरम ...

उत्तर में रखवाली करता पर्वतराज विराट है</br>
दक्षिण में चरणों को धोता सागर का सम्राट है</br>
जमुना जी के तट को देखो गंगा का ये घाट है</br>
बाट-बाट में हाट-हाट में यहाँ निराला ठाठ है</br>
देखो ये तस्वीरें अपने गौरव की अभिमान की</br>
इस मिट्टी से तिलक करो ये धरती है बलिदान की</br>
वंदे मातरम, वंदे मातरम ...

ये है अपना राजपूताना नाज़ इसे तलवारों पे</br>
इसने सारा जीवन काटा बरछी तीर कटारों पे</br>
ये प्रताप का वतन पला है आज़ादी के नारों पे</br>
कूद पड़ी थी यहाँ हज़ारों पद्मिनियाँ अंगारों पे</br>
बोल रही है कण कण से कुरबानी राजस्थान की</br>
इस मिट्टी से तिलक करो ये धरती है बलिदान की</br>
वंदे मातरम, वंदे मातरम ...

देखो मुल्क मराठों का यह यहाँ शिवाजी डोला था</br>
मुग़लों की ताकत को जिसने तलवारों पे तोला था</br>
हर पर्वत पे आग जली थी हर पत्थर एक शोला था</br>
बोली हर-हर महादेव की बच्चा-बच्चा बोला था</br>
शेर शिवाजी ने रखी थी लाज हमारी शान की</br>
इस मिट्टी से तिलक करो ये धरती है बलिदान की</br>
वंदे मातरम, वंदे मातरम ...

जलियाँवाला बाग ये देखो यही चली थी गोलियाँ</br>
ये मत पूछो किसने खेली यहाँ खून की होलियाँ</br>
एक तरफ़ बंदूकें दन दन एक तरफ़ थी टोलियाँ</br>
मरनेवाले बोल रहे थे इन्कलाब की बोलियाँ</br>
यहाँ लगा दी बहनों ने भी बाजी अपनी जान की</br>
इस मिट्टी से तिलक करो ये धरती है बलिदान की</br>
वंदे मातरम, वंदे मातरम ...

ये देखो बंगाल यहाँ का हर चप्पा हरियाला है</br>
यहाँ का बच्चा-बच्चा अपने देश पे मरनेवाला है</br>
ढाला है इसको बिजली ने भूचालों ने पाला है</br>
मुट्ठी में तूफ़ान बंधा है और प्राण में ज्वाला है</br>
जन्मभूमि है यही हमारे वीर सुभाष महान की</br>
इस मिट्टी से तिलक करो ये धरती है बलिदान की</br>
वंदे मातरम, वंदे मातरम ...
