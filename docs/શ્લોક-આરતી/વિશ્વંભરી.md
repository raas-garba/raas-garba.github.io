# વિશ્વંભરી

વિશ્વંભરી અખિલ વિશ્વતણી જનેતા</br>
વિદ્યાધરી વદનમાં વસજો વિધાતા</br>
દુર્બુદ્ધિને દૂર કરી સદ્‌બુદ્ધિ આપો</br>
મામ્‌પાહી ૐ ભગવતી ભવ દુઃખ કાપો

ભુલો પડી ભવરણે ભટકું ભવાની</br>
સુઝે નહી લગીર કોઇ દિશા જવાની</br>
ભાસે ભયંકર વળી મનના ઊતાપો</br>
મામ્‌પાહી ૐ ભગવતી ભવ દુઃખ કાપો

આ રંકને ઊગરવા નથી કોઇ આરો</br>
જન્માંધ છું જનની હું ગ્રહી બાંય તારો</br>
ના શું સુણો ભગવતી શિશુના વિલાપો</br>
મામ્‌પાહી ૐ ભગવતી ભવ દુઃખ કાપો

ના કર્મ જન્મ કથની કરતાં વિચાર્યું</br>
આ સૃષ્ટિમાં તુજ વિના નથી કોઇ મારું</br>
કોને કહું કઠણ યોગ તણા બળાપો</br>
મામ્‌પાહી ૐ ભગવતી ભવ દુઃખ કાપો

હું કામ ક્રોધ મદ મોહ થકી છકેલો</br>
આડંબરે અતિ ઘણો મદથી ભરેલો</br>
દોષો થકી દૂષિત ના કરી માફી આપો</br>
મામ્‌પાહી ૐ ભગવતી ભવ દુઃખ કાપો

ના શાસ્ત્રના શ્રવણનું પયપાન કીધું</br>
ના મંત્ર કે સ્તુતિ કથા કાંઇ કીધું</br>
શ્રદ્ધા ધરી નથી કર્યા તવ નામ જાપો</br>
મામ્‌પાહી ૐ ભગવતી ભવ દુઃખ કાપો

રે રે ભવાની બહુ ભૂલ થઇ છે મારી</br>
આ જીંદગી થઇ મને અતિશય અકારી</br>
દોષો પ્રજાળી સઘળા તવ છાંય છાપો</br>
મામ્‌પાહી ૐ ભગવતી ભવ દુઃખ કાપો

ખાલી ન કોઇ સ્થળ છે વિણ આપ ધારો</br>
બ્રહ્માંડમાં અણુ અણુ મહી વાસ તારો</br>
શક્તિ ન માપ ગણવા અગણિત માપો</br>
મામ્‌પાહી ૐ ભગવતી ભવ દુઃખ કાપો

પાપે પ્રપંચ કરવા બધી વાતે પુરો</br>
ખોટો ખરો પણ ભગવતી હું તમારો</br>
જાડ્યાંધકાર દૂર કરી સદ્‌બુદ્ધિ આપો</br>
મામ્‌પાહી ૐ ભગવતી ભવ દુઃખ કાપો

શીખે સુણે રસિક છંદ એક ચિતે</br>
તેના થકી ત્રિવિધ તાપ ટળે ખચિતે</br>
વાધે વિશેષ વળી અંબા તણા પ્રતાપો</br>
મામ્‌પાહી ૐ ભગવતી ભવ દુઃખ કાપો

શ્રી સદ્‌ગુરુના શરણમાં રહીને યચું છું</br>
રાત્રિ દિને ભગવતી તુજને ભજું છું</br>
સદ્‌ભક્ત સેવક તણા પરિતાપ ચાંપો</br>
મામ્‌પાહી ૐ ભગવતી ભવ દુઃખ કાપો

અંતર વિષે અધિક ઊર્મિ થતાં ભવાની</br>
ગાઉં સ્તુતિ તવ બળે નમીને મુડાણી</br>
સંસારના સકળ રોગ સમૂળ કાપો</br>
મામ્‌પાહી ૐ ભગવતી ભવ દુઃખ કાપો

વિશ્વંભરી અખિલ વિશ્વતણી જનેતા</br>
વિદ્યાધરી વદનમાં વસજો વિધાતા</br>
દુર્બુદ્ધિને દૂર કરી સદ્‌બુદ્ધિ આપો</br>
મામ્‌પાહી ૐ ભગવતી ભવ દુઃખ કાપો
