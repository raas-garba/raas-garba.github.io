# વિશ્વંભરી

વિશ્વંભરી અખિલ વિશ્વતણી જનેતા  
વિદ્યાધરી વદનમાં વસજો વિધાતા  
દુર્બુદ્ધિને દૂર કરી સદ્‌બુદ્ધિ આપો  
મામ્‌પાહી ૐ ભગવતી ભવ દુઃખ કાપો  

ભુલો પડી ભવરણે ભટકું ભવાની  
સુઝે નહી લગીર કોઇ દિશા જવાની  
ભાસે ભયંકર વળી મનના ઊતાપો  
મામ્‌પાહી ૐ ભગવતી ભવ દુઃખ કાપો  

આ રંકને ઊગરવા નથી કોઇ આરો  
જન્માંધ છું જનની હું ગ્રહી બાંય તારો  
ના શું સુણો ભગવતી શિશુના વિલાપો  
મામ્‌પાહી ૐ ભગવતી ભવ દુઃખ કાપો  

ના કર્મ જન્મ કથની કરતાં વિચાર્યું  
આ સૃષ્ટિમાં તુજ વિના નથી કોઇ મારું  
કોને કહું કઠણ યોગ તણા બળાપો  
મામ્‌પાહી ૐ ભગવતી ભવ દુઃખ કાપો  

હું કામ ક્રોધ મદ મોહ થકી છકેલો  
આડંબરે અતિ ઘણો મદથી ભરેલો  
દોષો થકી દૂષિત ના કરી માફી આપો  
મામ્‌પાહી ૐ ભગવતી ભવ દુઃખ કાપો  

ના શાસ્ત્રના શ્રવણનું પયપાન કીધું  
ના મંત્ર કે સ્તુતિ કથા કાંઇ કીધું  
શ્રદ્ધા ધરી નથી કર્યા તવ નામ જાપો  
મામ્‌પાહી ૐ ભગવતી ભવ દુઃખ કાપો  

રે રે ભવાની બહુ ભૂલ થઇ છે મારી  
આ જીંદગી થઇ મને અતિશય અકારી  
દોષો પ્રજાળી સઘળા તવ છાંય છાપો  
મામ્‌પાહી ૐ ભગવતી ભવ દુઃખ કાપો  

ખાલી ન કોઇ સ્થળ છે વિણ આપ ધારો  
બ્રહ્માંડમાં અણુ અણુ મહી વાસ તારો  
શક્તિ ન માપ ગણવા અગણિત માપો  
મામ્‌પાહી ૐ ભગવતી ભવ દુઃખ કાપો  

પાપે પ્રપંચ કરવા બધી વાતે પુરો  
ખોટો ખરો પણ ભગવતી હું તમારો  
જાડ્યાંધકાર દૂર કરી સદ્‌બુદ્ધિ આપો  
મામ્‌પાહી ૐ ભગવતી ભવ દુઃખ કાપો  

શીખે સુણે રસિક છંદ એક ચિતે  
તેના થકી ત્રિવિધ તાપ ટળે ખચિતે  
વાધે વિશેષ વળી અંબા તણા પ્રતાપો  
મામ્‌પાહી ૐ ભગવતી ભવ દુઃખ કાપો  

શ્રી સદ્‌ગુરુના શરણમાં રહીને યચું છું  
રાત્રિ દિને ભગવતી તુજને ભજું છું  
સદ્‌ભક્ત સેવક તણા પરિતાપ ચાંપો  
મામ્‌પાહી ૐ ભગવતી ભવ દુઃખ કાપો  

અંતર વિષે અધિક ઊર્મિ થતાં ભવાની  
ગાઉં સ્તુતિ તવ બળે નમીને મુડાણી  
સંસારના સકળ રોગ સમૂળ કાપો  
મામ્‌પાહી ૐ ભગવતી ભવ દુઃખ કાપો  

વિશ્વંભરી અખિલ વિશ્વતણી જનેતા  
વિદ્યાધરી વદનમાં વસજો વિધાતા  
દુર્બુદ્ધિને દૂર કરી સદ્‌બુદ્ધિ આપો  
મામ્‌પાહી ૐ ભગવતી ભવ દુઃખ કાપો  
