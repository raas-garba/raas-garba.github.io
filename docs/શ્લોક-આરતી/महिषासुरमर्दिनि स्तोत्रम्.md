# महिषासुरमर्दिनि स्तोत्रम्

अयि गिरिनन्दिनि नन्दितमेदिनि विश्वविनोदिनि नन्दिनुते  
गिरिवरविन्ध्यशिरोऽधिनिवासिनि विष्णुविलासिनि जिष्णुनुते ।  
भगवति हे शितिकण्ठकुटुम्बिनि भूरिकुटुम्बिनि भूरिकृते  
जय जय हे महिषासुरमर्दिनि रम्यकपर्दिनि शैलसुते ॥ १ ॥  

सुरवरवर्षिणि दुर्धरधर्षिणि दुर्मुखमर्षिणि हर्षरते  
त्रिभुवनपोषिणि शङ्करतोषिणि किल्बिषमोषिणि घोषरते  
दनुजनिरोषिणि दितिसुतरोषिणि दुर्मदशोषिणि सिन्धुसुते  
जय जय हे महिषासुरमर्दिनि रम्यकपर्दिनि शैलसुते ॥ २ ॥  

अयि जगदम्ब मदम्ब कदम्ब वनप्रियवासिनि हासरते  
शिखरि शिरोमणि तुङ्गहिमलय शृङ्गनिजालय मध्यगते ।  
मधुमधुरे मधुकैटभगञ्जिनि कैटभभञ्जिनि रासरते  
जय जय हे महिषासुरमर्दिनि रम्यकपर्दिनि शैलसुते ॥ ३ ॥  

अयि शतखण्ड विखण्डितरुण्ड वितुण्डितशुण्द गजाधिपते  
रिपुगजगण्ड विदारणचण्ड पराक्रमशुण्ड मृगाधिपते ।  
निजभुजदण्ड निपातितखण्ड विपातितमुण्ड भटाधिपते  
जय जय हे महिषासुरमर्दिनि रम्यकपर्दिनि शैलसुते ॥ ४ ॥  

अयि रणदुर्मद शत्रुवधोदित दुर्धरनिर्जर शक्तिभृते  
चतुरविचार धुरीणमहाशिव दूतकृत प्रमथाधिपते ।  
दुरितदुरीह दुराशयदुर्मति दानवदुत कृतान्तमते  
जय जय हे महिषासुरमर्दिनि रम्यकपर्दिनि शैलसुते ॥ ५ ॥  

अयि शरणागत वैरिवधुवर वीरवराभय दायकरे  
त्रिभुवनमस्तक शुलविरोधि शिरोऽधिकृतामल शुलकरे ।  
दुमिदुमितामर धुन्दुभिनादमहोमुखरीकृत दिङ्मकरे  
जय जय हे महिषासुरमर्दिनि रम्यकपर्दिनि शैलसुते ॥ ६ ॥  

अयि निजहुङ्कृति मात्रनिराकृत धूम्रविलोचन धूम्रशते  
समरविशोषित शोणितबीज समुद्भवशोणित बीजलते ।  
शिवशिवशुम्भ निशुम्भमहाहव तर्पितभूत पिशाचरते  
जय जय हे महिषासुरमर्दिनि रम्यकपर्दिनि शैलसुते ॥ ७ ॥  

धनुरनुषङ्ग रणक्षणसङ्ग परिस्फुरदङ्ग नटत्कटके  
कनकपिशङ्ग पृषत्कनिषङ्ग रसद्भटशृङ्ग हताबटुके ।  
कृतचतुरङ्ग बलक्षितिरङ्ग घटद्बहुरङ्ग रटद्बटुके  
जय जय हे महिषासुरमर्दिनि रम्यकपर्दिनि शैलसुते ॥ ८ ॥  

सुरललना ततथेयि तथेयि कृताभिनयोदर नृत्यरते  
कृत कुकुथः कुकुथो गडदादिकताल कुतूहल गानरते ।  
धुधुकुट धुक्कुट धिंधिमित ध्वनि धीर मृदंग निनादरते  
जय जय हे महिषासुरमर्दिनि रम्यकपर्दिनि शैलसुते ॥ ९ ॥  

जय जय जप्य जयेजयशब्द परस्तुति तत्परविश्वनुते  
झणझणझिञ्झिमि झिङ्कृत नूपुरशिञ्जितमोहित भूतपते ।  
नटित नटार्ध नटी नट नायक नाटितनाट्य सुगानरते  
जय जय हे महिषासुरमर्दिनि रम्यकपर्दिनि शैलसुते ॥ १० ॥  

अयि सुमनःसुमनःसुमनः सुमनःसुमनोहरकान्तियुते  
श्रितरजनी रजनीरजनी रजनीरजनी करवक्त्रवृते ।  
सुनयनविभ्रमर भ्रमरभ्रमर भ्रमरभ्रमराधिपते  
जय जय हे महिषासुरमर्दिनि रम्यकपर्दिनि शैलसुते ॥ ११ ॥  

सहितमहाहव मल्लमतल्लिक मल्लितरल्लक मल्लरते  
विरचितवल्लिक पल्लिकमल्लिक झिल्लिकभिल्लिक वर्गवृते ।  
शितकृतफुल्ल समुल्लसितारुण तल्लजपल्लव सल्ललिते  
जय जय हे महिषासुरमर्दिनि रम्यकपर्दिनि शैलसुते ॥ १२ ॥  

अविरलगण्ड गलन्मदमेदुर मत्तमतङ्गजराजपते  
त्रिभुवनभूषण भूतकलानिधि रूपपयोनिधि राजसुते ।  
अयि सुदतीजन लालसमानस मोहन मन्मथराजसुते  
जय जय हे महिषासुरमर्दिनि रम्यकपर्दिनि शैलसुते ॥ १३ ॥  

कमलदलामल कोमलकान्ति कलाकलितामल भाललते  
सकलविलास कलानिलयक्रम केलिचलत्कल हंसकुले ।  
अलिकुलसङ्कुल कुवलयमण्डल मौलिमिलद्बकुलालिकुले  
जय जय हे महिषासुरमर्दिनि रम्यकपर्दिनि शैलसुते ॥ १४ ॥  

करमुरलीरव वीजितकूजित लज्जितकोकिल मञ्जुमते  
मिलितपुलिन्द मनोहरगुञ्जित रञ्जितशैल निकुञ्जगते ।  
निजगणभूत महाशबरीगण सद्गुणसम्भृत केलितले  
जय जय हे महिषासुरमर्दिनि रम्यकपर्दिनि शैलसुते ॥ १५ ॥  

कटितटपीत दुकूलविचित्र मयुखतिरस्कृत चन्द्ररुचे  
प्रणतसुरासुर मौलिमणिस्फुर दंशुलसन्नख चन्द्ररुचे  
जितकनकाचल मौलिमदोर्जित निर्भरकुञ्जर कुम्भकुचे  
जय जय हे महिषासुरमर्दिनि रम्यकपर्दिनि शैलसुते ॥ १६ ॥  

विजितसहस्रकरैक सहस्रकरैक सहस्रकरैकनुते  
कृतसुरतारक सङ्गरतारक सङ्गरतारक सूनुसुते ।  
सुरथसमाधि समानसमाधि समाधिसमाधि सुजातरते ।  
जय जय हे महिषासुरमर्दिनि रम्यकपर्दिनि शैलसुते ॥ १७ ॥  

पदकमलं करुणानिलये वरिवस्यति योऽनुदिनं सुशिवे  
अयि कमले कमलानिलये कमलानिलयः स कथं न भवेत् ।  
तव पदमेव परम्पदमित्यनुशीलयतो मम किं न शिवे  
जय जय हे महिषासुरमर्दिनि रम्यकपर्दिनि शैलसुते ॥ १८ ॥  

कनकलसत्कलसिन्धुजलैरनुषिञ्चति तेगुणरङ्गभुवम्  
भजति स किं न शचीकुचकुम्भतटीपरिरम्भसुखानुभवम् ।  
तव चरणं शरणं करवाणि नतामरवाणि निवासि शिवम्  
जय जय हे महिषासुरमर्दिनि रम्यकपर्दिनि शैलसुते ॥ १९ ॥  

तव विमलेन्दुकुलं वदनेन्दुमलं सकलं ननु कूलयते  
किमु पुरुहूतपुरीन्दु मुखी सुमुखीभिरसौ विमुखीक्रियते ।  
मम तु मतं शिवनामधने भवती कृपया किमुत क्रियते  
जय जय हे महिषासुरमर्दिनि रम्यकपर्दिनि शैलसुते ॥ २० ॥  

अयि मयि दीन दयालुतया कृपयैव त्वया भवितव्यमुमे  
अयि जगतो जननी कृपयासि यथासि तथानुमितासिरते ।  
यदुचितमत्र भवत्युररीकुरुतादुरुतापमपाकुरुते  
जय जय हे महिषासुरमर्दिनि रम्यकपर्दिनि शैलसुते ॥ २१ ॥  
