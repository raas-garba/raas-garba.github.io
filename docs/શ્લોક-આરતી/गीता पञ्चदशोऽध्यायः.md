गीता पञ्चदशोऽध्यायः -----------------

श्रीभगवानुवाच  
śhrī-bhagavān uvācha  

ऊर्ध्वमूलमधःशाखमश्वत्थं प्राहुरव्ययम् ।  
छन्दांसि यस्य पर्णानि यस्तं वेद स वेदवित् ॥१५-१॥  

ūrdhva-mūlam adhaḥ-śhākham aśhvatthaṁ prāhur avyayam  
chhandānsi yasya parṇāni yas taṁ veda sa veda-vit  

अधश्चोर्ध्वं प्रसृतास्तस्य शाखा  
   गुणप्रवृद्धा विषयप्रवालाः ।  
अधश्च मूलान्यनुसंततानि  
   कर्मानुबन्धीनि मनुष्यलोके ॥१५-२॥  

adhaśh chordhvaṁ prasṛitās tasya śhākhā  
   guṇa-pravṛiddhā viṣhaya-pravālāḥ  
adhaśh cha mūlāny anusantatāni  
   karmānubandhīni manuṣhya-loke  

न रूपमस्येह तथोपलभ्यते  
   नान्तो न चादिर्न च संप्रतिष्ठा ।  
अश्वत्थमेनं सुविरूढमूल-  
   मसङ्गशस्त्रेण दृढेन छित्त्वा ॥१५-३॥  

na rūpam asyeha tathopalabhyate  
   nānto na chādir na cha sampratiṣhṭhā  
aśhvattham enaṁ su-virūḍha-mūlam  
   asaṅga-śhastreṇa dṛiḍhena chhittvā  

ततः पदं तत्परिमार्गितव्यं  
   यस्मिन्गता न निवर्तन्ति भूयः ।  
तमेव चाद्यं पुरुषं प्रपद्ये  
   यतः प्रवृत्तिः प्रसृता पुराणी ॥१५-४॥  

tataḥ padaṁ tat parimārgitavyaṁ  
   yasmin gatā na nivartanti bhūyaḥ  
tam eva chādyaṁ puruṣhaṁ prapadye  
   yataḥ pravṛittiḥ prasṛitā purāṇī  

निर्मानमोहा जितसङ्गदोषा  
   अध्यात्मनित्या विनिवृत्तकामाः ।  
द्वन्द्वैर्विमुक्ताः सुखदुःखसंज्ञै-  
   र्गच्छन्त्यमूढाः पदमव्ययं तत् ॥१५-५॥  

nirmāna-mohā jita-saṅga-doṣhā  
   adhyātma-nityā vinivṛitta-kāmāḥ  
dvandvair vimuktāḥ sukha-duḥkha-sanjñair  
   gachchhanty amūḍhāḥ padam avyayaṁ tat  

न तद्भासयते सूर्यो न शशाङ्को न पावकः ।  
यद्गत्वा न निवर्तन्ते तद्धाम परमं मम ॥१५-६॥  

na tad bhāsayate sūryo na śhaśhāṅko na pāvakaḥ  
yad gatvā na nivartante tad dhāma paramaṁ mama  

ममैवांशो जीवलोके जीवभूतः सनातनः ।  
मनःषष्ठानीन्द्रियाणि प्रकृतिस्थानि कर्षति ॥१५-७॥  

mamaivānśho jīva-loke jīva-bhūtaḥ sanātanaḥ  
manaḥ-ṣhaṣhṭhānīndriyāṇi prakṛiti-sthāni karṣhati  

शरीरं यदवाप्नोति यच्चाप्युत्क्रामतीश्वरः ।  
गृहित्वैतानि संयाति वायुर्गन्धानिवाशयात् ॥१५-८॥  

śharīraṁ yad avāpnoti yach chāpy utkrāmatīśhvaraḥ  
gṛihītvaitāni sanyāti vāyur gandhān ivāśhayāt  

श्रोत्रं चक्षुः स्पर्शनं च रसनं घ्राणमेव च ।  
अधिष्ठाय मनश्चायं विषयानुपसेवते ॥१५-९॥  

śhrotraṁ chakṣhuḥ sparśhanaṁ cha rasanaṁ ghrāṇam eva cha  
adhiṣhṭhāya manaśh chāyaṁ viṣhayān upasevate  

उत्क्रामन्तं स्थितं वापि भुञ्जानं वा गुणान्वितम् ।  
विमूढा नानुपश्यन्ति पश्यन्ति ज्ञानचक्षुषः ॥१५-१०॥  

utkrāmantaṁ sthitaṁ vāpi bhuñjānaṁ vā guṇānvitam  
vimūḍhā nānupaśhyanti paśhyanti jñāna-chakṣhuṣhaḥ  

यतन्तो योगिनश्चैनं पश्यन्त्यात्मन्यवस्थितम् ।  
यतन्तोऽप्यकृतात्मानो नैनं पश्यन्त्यचेतसः ॥१५-११॥  

yatanto yoginaśh chainaṁ paśhyanty ātmany avasthitam  
yatanto 'py akṛitātmāno nainaṁ paśhyanty achetasaḥ  

यदादित्यगतं तेजो जगद्भासयतेऽखिलम् ।  
यच्चन्द्रमसि यच्चाग्नौ तत्तेजो विद्धि मामकम् ॥१५-१२॥  

yad āditya-gataṁ tejo jagad bhāsayate 'khilam  
yach chandramasi yach chāgnau tat tejo viddhi māmakam  

गामाविश्य च भूतानि धारयाम्यहमोजसा ।  
पुष्णामि चौषधीः सर्वाः सोमो भूत्वा रसात्मकः ॥१५-१३॥  

gām āviśhya cha bhūtāni dhārayāmy aham ojasā  
puṣhṇāmi chauṣhadhīḥ sarvāḥ somo bhūtvā rasātmakaḥ  

अहं वैश्वानरो भूत्वा प्राणिनां देहमाश्रितः ।  
प्राणापानसमायुक्तः पचाम्यन्नं चतुर्विधम् ॥१५-१४॥  

ahaṁ vaiśhvānaro bhūtvā prāṇināṁ deham āśhritaḥ  
prāṇāpāna-samāyuktaḥ pachāmy annaṁ chatur-vidham  

सर्वस्य चाहं हृदि संनिविष्टो  
   मत्तः स्मृतिर्ज्ञानमपोहनं च ।  
वेदैश्च सर्वैरहमेव वेद्यो  
   वेदान्तकृद्वेदविदेव चाहम् ॥१५-१५॥  

sarvasya chāhaṁ hṛidi sanniviṣhṭo  
   mattaḥ smṛitir jñānam apohanaṁ cha  
vedaiśh cha sarvair aham eva vedyo  
   vedānta-kṛid veda-vid eva chāham  

द्वाविमौ पुरुषौ लोके क्षरश्चाक्षर एव च ।  
क्षरः सर्वाणि भूतानि कूटस्थोऽक्षर उच्यते ॥१५-१६॥  

dvāv imau puruṣhau loke kṣharaśh chākṣhara eva cha  
kṣharaḥ sarvāṇi bhūtāni kūṭa-stho 'kṣhara uchyate  

उत्तमः पुरुषस्त्वन्यः परमात्मेत्युदाहृतः ।  
यो लोकत्रयमाविश्य बिभर्त्यव्यय ईश्वरः ॥१५-१७॥  

uttamaḥ puruṣhas tv anyaḥ paramātmety udāhṛitaḥ  
yo loka-trayam āviśhya bibharty avyaya īśhvaraḥ  

यस्मात्क्षरमतीतोऽहमक्षरादपि चोत्तमः ।  
अतोऽस्मि लोके वेदे च प्रथितः पुरुषोत्तमः ॥१५-१८॥  

yasmāt kṣharam atīto 'ham akṣharād api chottamaḥ  
ato 'smi loke vede cha prathitaḥ puruṣhottamaḥ  

यो मामेवमसंमूढो जानाति पुरुषोत्तमम् ।  
स सर्वविद्भजति मां सर्वभावेन भारत ॥१५-१९॥  

yo mām evam asammūḍho jānāti puruṣhottamam  
sa sarva-vid bhajati māṁ sarva-bhāvena bhārata  

इति गुह्यतमं शास्त्रमिदमुक्तं मयानघ ।  
एतद्‌बुद्ध्वा बुद्धिमान्स्यात्कृतकृत्यश्च भारत ॥१५-२०॥  

iti guhyatamaṁ śhāstram idam uktaṁ mayānagha  
etad buddhvā buddhimān syāt kṛita-kṛityaśh cha bhārata  

ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे  
श्रीकृष्णार्जुन संवादे पुरुषोत्तमयोगो नाम पञ्चदशोऽध्यायः ॥ १५ ॥  
